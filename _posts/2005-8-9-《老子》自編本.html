---
title: 《老子》自編本
category: reading
tags: [philosophy,哲學,老子]
permalink: /archives/344020.html
---
<p>
因為我需要閱讀《老子》，所以在我找到能為多數學者認可的校本前，我決定先編輯一個版本出來。以《王弼本老子》為主，據《帛書老子》及其他校訂版本編輯。<strong>僅供參考。</strong>
</p>

<!--more-->
<address>
編者: 遊手好閒的石頭成 (shirock@educities.edu.tw)<br />
Homepage: http://blog.roodo.com/rocksaying/, http://home.educities.edu.tw/shirock/<br />
Date: 2005/08/06
</address>

<h1>導言 (Introduction)</h1>

<blockquote>
道家者流，蓋出於史官，歷記成敗存亡禍福古今之道，然後知秉要執本，清虛以自守，卑弱以自持，此君人南面之術也。合於堯之克攘，易之嗛嗛，一謙而四益，此其所長也。<br />
<cite>漢書藝文志諸子略</cite>
</blockquote>

<p>
我十五歲接觸《老子》一書及其思想，至今十五年。對其內涵，雖有體悟之處，但也有不解之處。這些不解之處係源自後人注解不同，我個人以為唯有以「直讀本書」 (use the source) 的功夫下手，才能釐清我的困惑。如我閱讀近期一些有關《帛書老子》與《竹簡老子》的研究文獻後，有些原先不解之處，一經文字還原，立時開朗。由於我個人有閱讀及使用《老子》原文的需要，在我找到多數學者認可的校本前，我決定先編輯一個版本供自己閱讀。
</p>

<h2>編訂原則</h2>

<p>
今傳之通行本，以《王弼本老子》為主，以下又稱《通行本》。 1973 年，出土《帛書老子》，分甲、乙本，以下又稱《帛本》。 1993 年，出土郭店楚墓《竹簡老子》，分甲、乙、丙本，以下又稱《簡本》。排除假借、同聲、古字、助詞等無礙文義之差別，仍有多處出入，且不乏今人爭議之處。
</p>

<p>
我係以《王弼本老子》為主，據《帛書老子》與《竹簡老子》及其他校訂版本編輯。《帛書老子》有許多「也」字作語尾助詞，個人以為當作分段、分句之用。由於今人多慣用標點，故《帛書老子》中之語尾助詞，我一般略去不用。《帛書老子》作「呵」字者，《王弼本老子》多作「兮」字。我以為作嘆詞用，仍作「兮」字。《帛書老子》作「與」字者，《王弼本老子》多作「乎」字。我以為作嘆詞用，仍作「乎」字。這些是不涉及文義的修訂，且其他校本亦如此修訂，讀者不需執意。
</p>
<p><strong>
文字已經校對，應無錯字。若對用字有異議或有錯字之疑，請留言，我會回應。
</strong></p>
<ul>
<li>郭店楚簡校讀記(增訂本)，李零，北京大學出版社，2003.03</a></li>
<li>老子校正(增訂)，陳錫勇，里仁書局，2003</li>
<li>老子，余培林，時報文化，1987。我的第一本《老子》。</li>
<li><a href="http://www.confucius2000.com/taoist/laoziyijie/mulu.htm">老子臆解</a></li>
<li><a href="http://www.laozi.net/axt/ShowClass2.asp?ClassID=11">老子文化網::簡帛研究</a></li>
<li><a href="http://www.tao-te-king.org/Guo%20dian.htm">郭店</a></li>
<li><a href="http://www.angelibrary.com/oldies/daodejing.html">老子道德經</a></li>
<li><a href="http://www.taoculture.org/dzys/lzcz/lzcz0001.htm">老子傳真</a></li>
</ul>

<hr />

<h1>本文 (Content)</h1>

<h2>《道經》</h2>

<div class="laozi">

<p>
道可道非恒道，名可名非恒名，無名天地之始，有名萬物之母，故恒無欲以觀其妙，恒有欲以觀其徼，兩者同出，異名同謂，玄之又玄，眾妙之門。
</p>

<p>
天下皆知美之為美惡已，皆知善斯不善矣，有無相生，難易相成，長短相形，高下相盈，音聲相和，前後相隨，恒也，是以聖人居無為之事，行不言之教，萬物作而弗始，為而弗恃，成而弗居，夫唯弗居是以弗去。
</p>

<p>
不尚賢使民不爭，不貴難得之貨使民不為盜，不見可欲使民不亂，是以聖人之治，虛其心，實其腹，弱其志，強其骨，常使民無知無欲，使夫知不敢弗為而已，則無不治。
</p>

<p>
道沖而用之又不盈，淵兮似萬物之宗。銼其兌解其紛，和其光同其塵，湛兮似或存，吾不知誰子，象帝之先。
</p>

<p>
天地不仁以萬物為芻狗，聖人不仁以百姓為芻狗，天地之間其猶橐龠乎，虛而不屈動而愈出，多聞數窮不若守中。
</p>

<p>
谷神不死是謂玄牝，玄牝之門是謂天地根，綿綿若存用之不勤。
</p>

<p>
天長地久，天地所以能長且久者，以其不自生故能長生，是以聖人退其身而身先，外其身而身存，不以其無私乎，故能成其私。
</p>

<p>
上善若水，水善利萬物而不爭，居眾人之所惡故幾於道，居善地，心善淵，與善仁，言善信，政善治，事善能，動善時，夫唯不爭故無尤。<br />
<em>「不爭」，《帛書老子》甲本作「有靜」</em>
</p>

<p>
持而盈之不如其已，揣而銳之不可長保，金玉盈室莫之能守，富貴而驕自遺其咎，功遂身退天之道。
</p>

<p>
載營魄抱一能無離乎，摶氣致柔能嬰兒乎，滌除玄鑒能無疵乎，愛民治國能無為乎，天門啟闔能為雌乎，明白四達能無知乎，生之畜之，生而弗有，長而弗宰，是謂玄德。
</p>

<p>
卅輻共一轂，當其無有車之用。埏埴以為器，當其無有器之用。鑿戶牖以為室，當其無有室之用。故有之以為利，無之以為用。
</p>

<p>
五色令人目盲，五音令人耳聾，五味令人口爽，馳騁畋獵令人心發狂，難得之貨令人行妨，是以聖人之治為腹不為目，故去彼取此。
</p>

<p>
寵辱若驚，貴大患若身，何謂寵辱若驚，寵之為下，得之若驚失之若驚，是謂寵辱若驚，何謂貴大患若身，吾所以有大患者，為吾有身，及吾無身有何患，故貴以身為天下，若可托天下，愛以身為天下，若可寄天下。
</p>

<p>
視之不見名曰微，聽之不聞名曰希，摶之不得名曰夷，三者不可致詰，故混而為一，其上不皦其下不昧，繩繩兮不可名，復歸於無物，是謂無狀之狀，無物之象，是謂恍惚，迎之不見其首，隨之不見其後，執古之道以御今之有，以知古始，是謂道紀。<br />
<em>《帛本》作「執今之道以御今之有」，《簡本》同《通行本》</em>
</p>

<p>
古之善為士者，微妙玄達深不可識，夫唯不可識故強為之容，豫兮其若冬涉川，猶兮其若畏四鄰，儼兮其若客，渙兮其若凌釋，敦兮其若樸，曠兮其若谷，混兮其若濁，孰能濁以靜之徐清，孰能安以動之徐生，保此道者不欲盈，夫唯不欲盈故能蔽而新成。<br />
<em>《通行本》和《帛本》首句作「古之善為道者」。《簡本》末句作「保此[彳人亍]者不欲盈。[彳人亍]，古字，寫法「人」字在「行」字中。</em>
</p>

<p>
致虛極守靜篤，萬物並作吾以觀復，夫物芸芸各復歸其根，歸根曰靜，靜曰復命，復命曰常，知常曰明，不知常妄作凶，知常容，容乃公，公乃王，王乃天，天乃道，道乃久，歿身不殆。<br />
<em>《簡本》作「致虛恒守中篤」</em>
</p>

<p>
太上，下知有之，其次親譽之，其次畏之，其次侮之，信不足焉有不信焉，悠兮其貴言，功成事遂，百姓皆謂我自然。
</p>

<p>
故大道廢焉有仁義，智慧出焉有大偽，六親不和焉有孝慈，國家昏亂焉有正臣。
</p>

<p>
絕智棄辯，民利百倍，絕偽棄慮，民復孝慈，絕巧棄利，盜賊無有，此三言以為文不足，或命之或有所屬，見素，抱樸，少私寡欲。<br />
<em>《通行本》和《帛本》首句作「絕聖棄智民利百倍，絕仁棄義民復孝慈」。</em>
</p>

<p>
絕學無憂，唯與阿，其相去幾何，美與惡，其相去若何，人之所畏，亦不可不畏，荒兮其未央哉，眾人熙熙如享太牢，如春登臺，我獨泊兮其未兆，如嬰兒之未孩，儽儽兮若無所歸，眾人皆有餘，我獨遺，我愚人之心也哉，沌沌兮，俗人昭昭，我獨昏昏，俗人察察，我獨悶悶，惚兮其若海，恍兮其若無所止，眾人皆有以，我獨頑以鄙，吾欲獨異於人而貴食母。
</p>

<p>
孔德之容惟道是從，道之為物，惟恍惟惚，惚兮恍兮其中有象，恍兮惚兮其中有物，幽兮冥兮其中有精，其精甚真其中有信，自今及古其名不去，以順眾甫，吾何以知眾甫之然哉，以此。
</p>

<p>
炊者不立，自見者不明，自視者不彰，自伐者無功，自矜者不長，其在道曰餘食贅形，物或惡之，故有道者不居，曲則全，枉則定，漥則盈，敝則新，少則得，多則惑，是以聖人執一以為天下牧，不自見故明，不自視故彰，不自伐故有功，不自矜故能長，夫唯不爭，故莫能與之爭，古之所謂曲全者，豈虛言哉，誠全歸之。
</p>

<p>
希言自然，故飄風不終朝暴雨不終日，孰為此，天地，而弗能久又況於人乎，故從事而道者同於道，德者同於德，失者同於失，同於德者道亦德之，同於失者道亦失之。
</p>

<p>
有物混成先天地生。寂兮寥兮，獨立而不改，可以為天下母。吾未知其名，字之曰道，強為之名曰大。大曰逝，逝曰遠，遠曰反，道大，天大，地大，王亦大，國中又四大焉王居一焉，人法地，地法天，天法道，道法自然。<br />
<em>「有物混成」於《簡本》作「有狀蟲成」。《通行本》作「人亦大」、「人居一」。但末句，《簡本》、《帛本》、《通行本》皆作「人法地」。</em>
</p>

<p>
重為輕根，靜為躁君，是以君子終日行不離其輜重，雖有闤館燕處則昭若，若何萬乘之王而以身輕於天下，輕則失本，躁則失君。<br />
<em>《通行本》作「雖有榮觀」。《帛本》作「雖有環官」，《帛書》編者解「環官」為「闤館」或「營觀」，為行旅休息之處，與前言「行不離其輜重」相對。</em>
</p>

<p>
善行者無轍迹，善言者無瑕讁，善數者不用籌策，善閉者無關楗而不可啟，善結者無繩約而不可解，是以聖人恒善救人而無棄人，物無棄材，是謂襲明，故善人，不善人之師，不善人，善人之資，不貴其師不愛其資，雖智大迷，是謂妙要。
</p>

<p>
知其雄守其雌，為天下谿，為天下谿，常德不離，常德不離復歸於嬰兒，知其白守其黑，為天下式，為天下式，常德不忒，常德不忒復歸於無極，知其榮守其辱，為天下谷，為天下谷，常德乃足，常德乃足復歸於樸，樸散則為器，聖人用之則為官長，故大制無割。
</p>

<p>
將欲取天下而為之，吾見其弗得已，夫天下神器也，非可為者也，為者敗之，執者失之，故物或行，或隨，或歔，或吹，或強，或挫，或培，或隳，是以聖人去甚，去奢，去大。
</p>

<p>
以道佐人主者不欲以兵強於天下，善者果而已，不以取強，果而不伐，果而不驕，果而不矜，是謂果而不強，其事好長。<br />
<em>此章據《簡本》訂之…</em><a href="/rocksaying/archives/2525229.html">編注：通行本三十章</a>
</p>

<p>
夫兵者不祥之器，物或惡之，故有欲者不處，君子居則貴左，用兵則貴右，古曰兵者不祥之器，不得已而用之，銛襲為上勿美也，若美之是樂殺人，夫樂殺人不可以得志於天下矣，故吉事尚左，凶事尚右，偏將軍居左，上將軍居右，言以喪禮處之，殺人眾則以悲哀立之，戰勝則以喪禮處之。<br />
<em><span class="name_notation">老子</span>談周禮中兵事內容的涵意，據此意依《簡本》作「古曰兵者不祥之器...」。</em>
</p>

<p>
道恒無名，樸唯小，天下弗敢臣，侯王若能守之，萬物將自賓，天地相合以降甘露，民莫之令而自均焉，始制有名，名亦既有，夫亦將知止，知止所以不殆，譬道之在天下，猶川谷之於江海。
</p>

<p>
知人者智，自知者明，勝人者力，自勝者強，知足者富，強行者有志，不失其所者久，死而不亡者壽。
</p>

<p>
大道氾兮其可左右，功成而不名有，衣養萬物而不為主則恒無欲，可名於小，萬物歸焉而不為主，可名於大，是以聖人之能成大，以其不自為大，故能成大。
</p>

<p>
執大象天下往，往而不害安平太，樂與餌，過客止，故道之出言，淡乎其無味，視之不足見，聽之不足聞，用之不可既。
</p>

<p>
將欲歙之必固張之，將欲弱之必固強之，將欲廢之必固擧之，將欲奪之必固與之，是謂微明，柔弱勝剛強，魚不可脫於淵，國之利器不可以示人。
</p>

<p>
道恒無為，侯王若能守之，萬物將自化，化而欲作，將鎮之以無名之樸，夫亦將知足，知足以靜，萬物將自定。
<br />
<em>
《簡本》作「[彳人亍]恒無為」。末句據《簡本》訂之。末句於《通行本》作「夫亦將無欲，不欲以靜，天下將自定」：於《帛本》作「夫將不辱，不辱以靜，天地將自正」。知足則寡欲、不辱，《簡本》涵意較深遠，從之。
</em>
</p>
</div>

<h2>《德經》</h2>

<div class="laozi">

<h4>
未完...
</h4>

</div>
<h6>相關文章</h6>
<ul>
<li><a href="{{ site.baseurl }}/archives/355666.html">《老子》中之「王、臣、民」關係隨筆</a></li>
<li><a href="{{ site.baseurl }}/archives/377065.html">我看《老子》之「我」與「民」</a></li>
<li><a href="{{ site.baseurl }}/archives/459038.html">我讀《老子》一書的方法</a></li>
<li><a href="{{ site.baseurl }}/archives/477990.html">「天之道損有餘而補不足」在經濟思想上的誤解</a></li>
</ul>
<div class="note">樂多舊網址: http://blog.roodo.com/rocksaying/archives/344020.html</div>